S.
Venit tandem 2. augusti expectatus nuncius, inexpectatum tamen Tigurini senatus afferens responsum.
Miror profecto, quid tandem de me sentiant aut quid me perpeti velint.
Fui primus; sum nunc postremus Augustae, ipsorum voluntati perpetuo me attemperare studens, cuius aliam non reporto gratiam, quam quod video meam salutem ipsis parum curae esse!
Fecisti tu tuum officium, pro quo tibi gratias ago maximas.
Exposuit Romanus, ut arbitror, mearum rerum statum et conditionem.
Rogavi ego per literas; rogarunt etiam mei, ut audio, socer et affines, sed nihil potuimus impetrare omnes.
Age, si ita visum est domino (ut tu scribis), ut nobis omnibus reclamantibus hic Christum ore confitear et sanguine tester, fiat domini voluntas, cui me immolo et consecro, quandoquidem ab omni humano video me de-stitutum auxilio!
Scripsi prius aliquando, quod etiam nunc scribo et ex animo scribo, me velle, imo cupere, si possibile esset, liberare ecclesiam meam sanguine meo et vita ab hac tyrannide, qua video veteres errores omnes cumulatim reduci et redire spiritum illum malignum assumptis septem nequioribus et fieri postrema peiora primis.
Sed quoniam video nec me hac in parte succurrere posse ecclesiae nec ecclesiam mihi, imo syncerissima ecclesiae membra mihi consulere, ut ad tempus secedam, et mirari, quod non faciam, cum tantas habeam opportunitates, hoc me fecit etiam cogitare de salute mea, nec me temere abdicare mediis et opportunitatibus mihi a domino concessis.
Inter quae media primum fuit Tigurini senatus tutela, ad quam volui confugere, sed nunc cum etiam ab hac respuor, inter sacrum prorsus et saxum constituor.
Hoc scio nullum ex fratribus omnibus esse, qui non iam pridem discessisset, si, quo sibi confugiendum esset, ut ego scivi, scivisset!
Sed distuli usque patiendo omnia, etiam hoc acerbissimum sustinendo, quod audire coactus sum a fratribus quibusdam, me prodi a meo magistratu Tigurino, et colludere inter se magistratus in negotiis nostris, sicut Pilatum et Herodem in negotio Christi.
Haec licet me aliquando exacerbarint supra modum, sicuti in aliquibus tua pietas sensit proculdubio literis, ita ut statuerim nunquam amplius petere revocationem, tamen illum stomachum ita denuo concoxi et digessi, ut immemor mei propositi iterum hac nova suboriente comitiorum et caesaris adventus tragoedia confugerim ad eos, a quibus prius repulsam passus, et, ut alii interpretabantur, proditus eram.
Sed nec nunc quidem impetravi aliud quam prius responsum!
Unde non modo propter id, quod ego cogito, denuo plurimum exacerbor, sed maxime propter id, quod cogitant et mihi exprobrant alii.
Sed quoniam etiam tuo testimonio non malevolo hoc decernunt animo, ideo meos ego supprimo dolores et eos, sicuti pium est, ab his calumniis defendo.
Imaginantur sibi (sat scio) nescio quae splendida; sed si pro his imaginationibus scirent, quomodo se res haberent in veritate, forsitan aliter  rebus meis consulerent.
Impossibile est, ut quis vel cogitet, quid sit Augusta et qualis Lerna malorum, nisi qui aliquamdiu hic inter primores versatus oculo dextro animadverterit.
Taceo ergo, quid nunc sit, ubi omnes nequitiae sordes ex omnibus nationibus tanquam in unam et huic rei congruentem confluunt sentinam, ubi nequissimi hominum Hispani omne tenent imperium.
Non possem, si integrum scriberem diem, satis describere, quam exerceant violentiam, quibus miseros nostros cives afficiant iniuriis: eiiciunt ex aedibus, deiiciunt et excutiunt e lectis, furantur et diripiunt, quaecunque possunt.
Rarus illucescit dies, quo non inveniantur aliqua caesorum cadavera.
Sicariorum magna est copia, qui minima conducti pecunia trucident quemvis.
Caesar haec ignorat.
Magistratus noster muscae viribus impotentior est!
Scripsi quaedam in superioribus literis, quas cum his mitto.
Nolui eas mutare, quia admodum copiosae, nam ille communis Helvetiorum nuncius adhuc haeret.
Ex his coniicere potes alia.
Praeter omnia promissa eiicimur nunc ex templis, cogimur locum dare Satanae, cedere superstitioni.
Ecquis tandem haec omnia ferret, etiamsi quis corporis salutem neglexerit prorsus, sed saltem conscientiae pacem observaverit?
Memini, quid aliquando fecerit Ambrosius.
Quod si vero illum quis modo imitari voluerit aut Christum eiicientem hos ecclesiasticos mercatores, ille nihil aliud effecerit, quam ut omnis, etiam privata, tolleretur praedicatio.
Ideo (licet omnia liceant, sed non omnia aedificent) non possumus huic impietati aperta vi resistere.
Interim tamen in nostris concionibus monemus nostros, ne ipsi his impietatibus communicent.
1. augusti templum illud cathedrale Marianum, cui praefuit Musculus, coeptum est ornari, imo deformari idolis ad hoc usque a dominis nostris  (quicquid nos publice et privatim monuerimus, ut vel clam cremarentur) reservatis.
In aede Praedicatorum quotidie fiunt missae et exequialia reginae.
Vociferatur toto die scelesta illa turba Baalitarum, ut revocent animam illam ex Orco.
Talia fiunt innumera, quae singula non occurrunt, et si occurrerent, scribere non possem.
12 episcopi Caesarem sequuntur perpetuo, Itali partim, partim Hispani, iique totas secum trahunt pfafforum catervas, ita ut urbs plena sit hac hominum fece.
Nos sumus peripsemata mundi, et tanquam oves occisioni destinatae.
Age, sive vivimus, sive moriamur, domini sumus; opus nos supplere in corpore nostro afflictiones Christi.
Non detrecto mori propter illum, qui mihi vita est, sed non aperta vi homines illi agunt nobiscum.
Dolo se insinuant, donec omne iterum nanciscantur dominium.
Mallem ergo in posterum redire et denuo eos expugnare quam nunc aspicere illos suos ita reducentes errores!
Sed fiat domini voluntas.
Quid senatus noster rescribat senatui Tigurino, nescio.
Pollicentur multa, sed praestant nihil!
Quid vero praestarent, cum nihil possunt?
Tam nihil possunt, ut Lepusculum non potuerint defendere, quin sit coactus discedere ex aedibus et vinum ac ligna, quae habuit, illis Hispanis relinquere! Proinde nisi ego magis domini respexissem semper auxilium quam illorum, iam pridem discessissem et maxime nunc non unicam manerem horam.
Promisit Welserus ipsos me dimissuros intra 4 aut 5 septiman[as], nam ille (ut candidior) fatetur eos mihi nullam praestare posse tutelam et defensionem.
Sed nescio, an fiat aut an ab aliis etiam habeat hoc mihi promittendi in commissis.
Ego sustinebo adhuc, quamdiu possum sciens me, si non a Tigurinis, tamen a domino amplissimum praemium reportaturum.
Vale.
Saluta fratres omnes, maxime Gvaltherum meum, cui ideo rarius scribo, quia scio vobis omnia esse communia; alioqui proprias haberet semper tuis iunctas.
Sustinuit et ipse periculum non exiguum.
Deo sit gratia,  quod illa tempestas sit sedata.
Utinam etiam meae res tam tranquillum sortirentur exitium!
Grad wie ich das schrib, so kumpt Musculus.
Sagt mir aber etwas nüws.
Gester umb 6 znacht ist deß b[urgermeister] Herbrots sun und einer uß siner schribstuben, der Füchtwegg genannt, und mitt inen ein sachsischer secretari, so dem churfürsten noch zuͦgehört, vor dem thor in des burgermeisters garten gsin, und als si heimgangen, sind inen dry hauptlüt, rytende, begegnet mitt schwynspießen, die sie angschrüwen „Das sind der rechten“ und si angrennt.
Der sachsisch secretari ist gstochen worden, das man inn bloß zum thor inbracht hatt, ist gestorben.
Der Füchtwegg hatt zwo tödlich wunden.
Deß burgermeisters sun weißt Musculus nitt, wohin er kommen.
Ich wils aber auch erfaren und üch wüßen laßen.
Imm ist nüt bschehen, dann er hatt sich bi zyt packt.
Haec in praesentia Musculi.
Selichs ding muͤßend wir all stund und augenblick gwarten.
Dorumb bittend gott für uns.
Vil biderber lüt zühend hin, das si nun ire kind vor schand bhaltind.
Buͦben sind weniger sicher dann das wybßbild.
Gott erbarms imm himmel!
Xystus ist ob 20 malen angsprochen umb buͦben uß der schuͦl, das er gmerckt, wozuͦ man si bruchen wolt.
Ich wil noch den monet zuͦsehen.
Haltend si mir, ist guͦt; wo nitt, wil ich gott zum ghilff nen und mich dises wäsens entschütten.
Kein verstendiger wirt mirs für übel han.
Vale denuo.
4. augusti.
Nosti manum.
Ich bitt üch, ir wellend dise mine schriben alle mine herren, auch die bruͤder alle sehen laßen, auch den herren von Kyburg, dann ich hab nitt wil, iedem iedes zuͦ schriben.
Mitto tibi pasquillum in nostros lusum ex aula caesaris.
Item historiam capti electoris.
Et formam deditionis Langrafii.
Is adhuc asservatur Werdae.
Clarissimo viro d. m[agistro] Heinrycho Bullingero, Tigurinae ecclesiae antistiti fidelissimo, domino suo singulariter observando.
M[eister] Heinrych Bullinger.
