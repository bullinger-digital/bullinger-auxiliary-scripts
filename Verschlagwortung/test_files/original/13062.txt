Bonus hic vir, quantas potest, maximas gratias tibi habet et agit, quod tuo patrocinio filius ipsius in studiosorum collegium receptus sit, cupitque gratum erga te animum, quibuscunque possit rationibus clarissime testari.
Per Christum autem me obtestatur, ut se tibi rursus velut ab integro commendare velim, quo ab Otthone illo Werdmullero, cui filii nomine 10 florenos debet, impetrare te intercedente possit, ut nunc 5 (quos mutuo accepit) boni consulat, reliquos quinque certissime post autumnum accepturus.
Quum igitur plane bonus vir sit, ego multum te obsecro, ut hic etiam illi pro tua humanitate adsis.
Fortuna illi est supra modum tenuis, ut Otho Christum sibi valde demeriturus sit, si tantillum dilationis misero concedat.
